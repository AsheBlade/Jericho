---
layout: post
title: 曹丕诗文选
date: 2022-08-23
author: Shadow Song
tags: [三国志]
toc: true
---

## Overview

近期痴迷汉诗. 曹丕诗文可收录的不多. 特专门总结之. 


## 大墙上蒿行


阳春无不长成，草木群类，随大风起。零落若何翩翩，中心独立一何茕。四时舍我驱驰，今我隐约欲何为？生居天壤间，忽如飞鸟栖枯枝。我今隐约欲何为？

　　适君身体所服，何不恣君口腹所尝？冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车、策肥马良。上有沧浪之天，今我难得久来视。下有蠕蠕之地，今我难得久来履。何不恣意遨游，从君所喜？

　　带我宝剑。今尔何为自低昂？悲丽乎壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥？吴之辟闾，越之步光，楚之龙泉，韩有墨阳，苗山之铤，羊头之钢。知名前代，咸自谓丽且美，曾不如君剑良绮难忘。

　　冠青云之崔嵬，纤罗为缨，饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观？

　　排金铺，坐玉堂。风尘不起，天气清凉。奏桓瑟，舞赵倡。女娥长歌，声协宫商。感心动耳，荡气回肠。酌桂酒，脍鲤鲂。与佳人期为乐康。前奉玉卮，为我行觞。

　　**今日乐，不可忘，乐未央。为乐常苦迟，岁月逝，忽若飞。何为自苦，使我心悲。**
　　
## 典论 自敘

曹丕此生平典论说他少年学骑射, 后学击剑, 又无书不读, 文武双全. 仿名师, 寻高友, 文字生动平实, 不露锋芒, 真大丈夫也. 不可不读. 

[维基文库](https://zh.m.wikisource.org/wiki/%E5%85%A8%E4%B8%89%E5%9C%8B%E6%96%87/%E5%8D%B78)

初平之元，董卓殺主鴆后，蕩覆王室。是時四海旣困中平之政，兼惡卓之凶逆，家家思亂，人人自危。山東牧守，咸以《春秋》之義，「衞人討州吁于濮」，言人人皆得討賊。于是大興義兵，名豪大俠，富室强族，飄揚雲會，萬里相赴；兗、豫之師戰于滎陽，河內之甲軍于孟津。卓遂遷大駕，西都長安。而山東大者連郡國，中者嬰城邑，小者聚阡陌，以還相吞滅。會黃巾盛于海、岱，山寇暴于幷、冀，乘勝轉攻，席卷而南，鄉邑望煙而奔，城郭覩塵而潰，百姓死亡，暴骨如莽。

余時年五歲，上以世方擾亂，教余學射，六歲而知射，又教余騎馬，八歲而知〈《御覽》作「能」。今案《文紀》注所引正作「能」。〉騎射矣。以時之多難，〈「難」字依《御覽》九十三加。〉故每征，余常從。建安初，上南征荊州，至宛，張繡降。旬日而反，亡兄孝廉子修、從兄安民遇害。時余年十歲，乘馬得脫。夫文武之道，各隨時而用，生于中平之季，長于戎旅之間，是以少好弓馬，于今不衰；逐禽輒十里，馳射常馳射常〈《藝文類聚》七十四作「出」，《御覽》七百四十六無「馳」字，作「射常出」。〉百步，日多體健，〈《御覽》九十三作「日夕體倦」。〉心每不厭。建安十年，始定冀州，濊、〈《北堂書鈔》十作「貉」。〉貊貢良弓，燕、代獻名馬。時歲之暮春，勾芒司節，和風扇物，弓燥手柔，草淺獸肥，**與族兄子丹獵于鄴西，終日手獲麞鹿九**，雉兔三十。〈《御覽》五百九十二有「餘」字。〉

後軍南征次曲蠡，尚書令荀彧奉使犒軍，見余談論之末，彧言：「**聞君善左右射，此實難能。**」余言：「執事未覩夫項發口縱，俯馬蹄而仰月支也。」彧喜笑曰：「乃爾！」余曰：「埒有常徑，的有常所，雖每發輒中，非至妙也。若若夫〈「夫」字依《御覽》九十三加。〉馳平原，赴豐草，要〈《御覽》七百四十六作「逐」。〉狡獸，截輕禽，使弓不虛彎，所中必洞，斯則妙矣。」〈《御覽》七百四十六作「斯乃妙爾」。〉時軍祭酒張京在坐，顧彧拊手曰「善」。

余又〈《初學記》九作「幼」，當誤。〉學擊劍，閱師多矣，四方之法各異，唯京師爲善。桓、靈之間，有虎賁王越善斯術，稱于京師。河南史阿言昔與越遊，具得其法，余從阿學之〈《御覽》五百九十三有「甚」字。〉精熟。嘗與平虜將軍劉勳、奮威將軍鄧展等共飲，〈《初學記》有「酒」字。〉宿聞展善有手臂，曉五兵，又稱其能空手入白刃。余與論劍良久，謂言將軍法非也，余顧嘗好之，又得善術，因求與余對。時酒酣耳熱，方食芋蔗，〈《藝文類聚》八十七作「干蔗」，《御覽》七百十、又九百七十四作「甘蔗」。今案︰《文紀》注作「芊」，誤。〉便以爲杖，下殿數交，三中其臂，左右大笑。展意不平，求更爲之。余言吾法急屬，難相中面，故齊臂耳。展言願復一交，余知其欲突以取交中也，因僞深進，展果尋前，余卻腳鄛，正截其顙，坐中驚視。余還坐，笑曰：「昔陽慶使淳于意去其故方，更授以祕術，今余亦願鄧將軍捐棄故伎，更受要道也。」一坐盡歡。

夫事不可自謂己長，余少曉持複，自謂無對；俗名雙戟爲坐鐵室，鑲楯爲蔽木戶；後從陳國袁敏學，以單攻複，每爲若神，對家不知所出，先日若逢敏于狹路，直決耳！余于他戲弄之事少所喜，唯彈棊略盡其巧，少爲之賦。昔京師先工有馬合鄉侯、東方安世、張公子，常恨不得與彼數子者對。上雅好詩書文籍，雖在軍旅，手不釋卷，每〈《文紀》注作「每每」，仿依《御覽》九十三、五百九十二刪一「每」字。〉定省從容，常言︰「人少好學則思專，長則善忘。長大而能勤學者，唯吾與袁伯業耳。」余是以少誦詩論，及長而備歷《五經》、四部。《史》、《漢》諸子百家之言，靡不畢覽。所著書、論、詩、賦，凡六十篇。**至若智而能愚，勇而能怯，仁以接物，恕以及下，以付後之良史**。